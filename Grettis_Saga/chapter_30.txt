    Þorbjörn hét maður er bjó á Þóroddsstöðum í Hrútafirði. Hann    var son Arnórs heynefs Þóroddssonar er numið hafði Hrútafjörð    þeim megin til móts við Bakka. Þorbjörn var allra manna    sterkastur. Hann var kallaður öxnamegin. Þóroddur hét bróðir    hans. Hann var kallaður drápustúfur. Móðir þeirra var Gerður    dóttir Böðvars úr Böðvarshólum.    Þorbjörn var garpur mikill og hafði mannmargt með sér. Hann    var til þess tekinn að honum var verra til hjóna en öðrum    mönnum og galt nær öngum manni kaup. Ekki þótti hann dæll    maður.    Þorbjörn hét frændi hans og var kallaður ferðalangur. Hann    var siglingamaður og áttu þeir nafnar félag saman. Var hann á    Þóroddsstöðum jafnan og þótti hann lítið bæta um fyrir    Þorbirni. Hann var tilfyndinn og fór með dáruskap til ýmsra    manna.    Þórir hét maður, son Þorkels á Borðeyri. Þórir bjó fyrst á    Melum í Hrútafirði. Hans dóttir var Helga er Sleitu-Helgi    fékk. En eftir vígið á Fagrabrekku réðst Þórir suður í    Haukadal og bjó á Skarði en seldi landið á Melum Þórhalli    Gamlasyni Vínlendingi. Hans son var Gamli er átti Rannveigu    dóttur Ásmundar hærulangs, systur Grettis. Þau bjuggu í þenna    tíma á Melum og áttu gott ráð.    Þórir á Skarði átti tvo sonu. Hét annar Gunnar en annar    Þorgeir. Þeir voru efnilegir menn og höfðu þeir þá tekið við    búi eftir föður sinn en þó voru þeir jafnan með Þorbirni    öxnamegin. Þeir gerðust offorsfullir.    Þetta sumar sem nú var frá sagt riðu þeir Kormákur og Þorgils    og Narfi frændi þeirra suður til Norðurárdals að erindum    sínum. Oddur ómagaskáld var og í ferð með þeim. Var þá batnað    stirðleikans er hann hafði fengið á hestaþinginu. Og meðan    þeir voru fyrir sunnan heiðina fór Grettir heiman frá Bjargi    og með honum tveir húskarlar Atla. Þeir riðu yfir til    Búrfells og þaðan yfir hálsinn til Hrútafjarðar og komu til    Mela um kveldið. Þrjár nætur voru þeir þar. Þau Rannveig og    Gamli tóku allvel við Gretti og buðu honum með sér að vera en    hann vildi heim ríða. Þá frétti Grettir að þeir Kormákur voru    sunnan komnir og höfðu gist í Tungu um nóttina.    Grettir bjóst snemma frá Melum. Gamli bauð honum menn til    fylgdar. Grímur hét bróðir Gamla. Hann var allra manna    hvatastur. Hann reið með Gretti við annan mann. Þeir voru    fimm saman, riðu uns þar til er þeir komu á Hrútafjarðarháls    vestur frá Búrfelli. Þar stendur steinn mikill er kallaður er    Grettishaf. Hann fékkst við lengi um daginn að hefja steininn    og dvaldi svo þar til er þeir Kormákur komu. Grettir sneri    til móts við þá og hlupu af baki hvorirtveggju. Grettir sagði    að frjálsmannlegra væri nú að höggva sem stærst heldur en    berjast með stöfum sem förumenn. Kormákur bað þá verða við    mannlega og duga sem best.    Eftir það hlupust þeir að og börðust. Grettir var fremstur af    sínum mönnum og bað þá geyma að eigi væri gengið að baki    honum. Sóttust þeir um hríð og urðu hvorirtveggja sárir.    Þorbjörn öxnamegin hafði riðið þenna dag yfir háls til    Búrfells og er þeir riðu aftur sér hann fundinn. Þar var þá    með honum Þorbjörn ferðalangur og Gunnar og Þorgeir    Þórissynir og Þóroddur drápustúfur. Og er þeir komu að heitir    Þorbjörn á sína menn til meðalgöngu. Hinir voru svo ákafir að    þeir gátu ekki að gert. Grettir ruddist um fast. Þeir voru    fyrir honum Þórissynir og féllu báðir senn er hann hratt þeim    frá sér. Þeir urðu óðir mjög við það svo að Gunnar hjó    húskarl Atla banahögg. Og er Þorbjörn sá það biður hann þá    skilja. Kvaðst hann skyldu þeim lið veita er hans orð vildu    rækja. Þá voru farnir tveir húskarlar Kormáks. Þá sá Grettir    að varla mundi duga ef Þorbjörn réðist í lið með þeim og því    lætur hann verða upp gefinn bardagann. Allir voru þeir sárir    sem á fundinum höfðu verið. Illa þótti Gretti er þeir voru    skildir. Eftir það riðu þeir heim hvorirtveggju. Ekki sættust    þeir á mál þessi.    Þorbjörn ferðalangur gerði að þessu mikið kalls. Þá tók að    versna með þeim Bjargsmönnum og Þorbirni öxnamegin svo af því    gerðist fullur fjandskapur sem síðar kom fram. Öngvar bætur    voru Atla boðnar fyrir húskarl sinn. Eigi lét hann sem hann    vissi það. Grettir sat á Bjargi fram til tvímánaðar. Ekki er    sagt að þeir fyndust Kormákur síðan svo þess sé getið.    