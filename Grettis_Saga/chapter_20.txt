    Eftir jólin býst Þorfinnur til heimferðar og leysti marga með    góðum gjöfum burt er hann hafði til sín boðið. Síðan fór hann    með sínu föruneyti þar til er hann kemur mjög að naustum    sínum. Þeir sjá að skip lá á sandinum og bera brátt kennsli á    að það var karfi hans hinn stóri. Ekki hafði Þorfinnur þá    spurt til víkinganna.    Hann bað þá flýta sér að landi "því að mig grunar," segir    hann, "að hér hafi eigi vinir um vélt."    Þorfinnur gekk fyrst á land sinna manna og þegar að naustinu.    Hann sá þar skip standa og kenndi að það var skip berserkja.    Hann mælti þá til sinna manna: "Það grunar mig," segir hann,    "að þeir atburðir munu hér orðið hafa að eg vildi gefa til    eyna og allt það sem hér stendur saman að eigi hefði orðið."    Þeir spurðu hví svo væri.    Hann mælti þá: "Hér hafa komið þeir víkingar er eg veit    versta í öllum Noregi sem eru Þórir þömb og Ögmundur illi.    Munu þeir hafa ekki búið heppilega fyrir oss en eg treysti    ekki vel Íslendingi."    Talaði hann hér til mart við félaga sína.    Grettir var heima og olli hann því er seint var til strandar    gengið. Kvaðst hann eigi hirða þótt bónda blikraði nokkuð til    hvað fyrir væri. En húsfreyja bað hann leyfis. Sagði hann að    hún skyldi ráða ferðum sínum en hvergi lést hann fara mundu.    Hún gekk skjótt til fundar við Þorfinn og fagnaði honum vel.    Hann varð glaður við það og mælti: "Guð hafi lof fyrir er eg    sé þig heila og svo dóttur mína. Eða hversu hefir ykkur til    gengið síðan er eg fór heiman?"    Hún segir: "Vel hefir úr ráðist en lá oss við svo mikilli    svívirðingu að vér hefðum aldrei bót fengið ef eigi hefði    veturtaksmaður þinn hjálpað oss."    Þorfinnur mælti þá: "Nú skal setjast niður en þú seg frá    tíðindum."    Hún segir þá greinilega alla atburði sem þar höfðu gerst og    lofaði mjög hreysti Grettis og framgöngu.    Þorfinnur þagði á meðan og er hún hafði úti söguna svarar    hann svo: "Satt er það mælt er, lengi skal manninn reyna. Eða    hvar er Grettir nú?"    Húsfreyja segir: "Hann er heima í stofu."    Síðan gengu þeir heim á bæinn. Þorfinnur gekk til Grettis og    hvarf til hans og þakkar honum með fögrum orðum þann    drengskap er hann hafði honum sýnt "og það mun eg til þín    mæla," segir Þorfinnur, "sem fáir menn mæla til vinar síns að    eg vildi að þú þyrftir manna við og vissir þú hvort eg gengi    þér fyrir nokkurn mann eða eigi. En aldrei fæ eg launað þér    þinn velgerning ef þig stendur engi nauður. En vist þín skal    standa hér hjá mér nær sem þú þarft að þiggja og þú skalt    fremst haldinn af mínum sveinum."    Grettir bað hann hafa mikla þökk fyrir "og mundi eg þegið    hafa þó að þú hefðir fyrr boðið."    Nú sat Grettir þar um veturinn og var í hinum mestum    kærleikum við Þorfinn. Varð hann nú og frægur af verki þessu    um allan Noreg og þar mest sem þeir höfðu mestar óspektar    gert, berserkirnir.    Um vorið spurði Þorfinnur Gretti hvað hann vildi að hafast.    Hann kvaðst ætla að fara norður í Voga meðan þar var    stefnutími. Þorfinnur kvað honum til reiðu skyldu peninga sem    hann vildi. Grettir kvaðst eigi þurfa að sinni peninga meir    en til skotsilfurs. Þorfinnur kvað það skylt og fylgdi honum    til skips. Þá gaf hann Gretti saxið góða. Það bar Grettir    meðan hann lifði og var hin mesta gersemi. Bað Þorfinnur hann    til sín fara þegar hann þyrfti liðs við.    Grettir fór nú norður í Voga og var þar allmikið fjölmenni.    Fögnuðu þeir margir honum þar vel sem hann höfðu eigi séð    fyrr fyrir sakir þess frægðarverks sem hann hafði unnið þá er    hann drap víkingana. Buðu honum margir göfgir menn til sín en    hann vildi fara aftur til Þorfinns vinar síns. Réðst hann þá    í byrðing er átti sá maður er Þorkell hét. Hann bjó í Sálfti    á Hálogalandi og var göfugur maður. En er Grettir kom heim    til Þorkels tók hann við honum harðla vel og bað Gretti með    sér vera um veturinn og lagði til þess mörg orð. Það þekktist    Grettir og var með Þorkeli þenna vetur í góðu yfirlæti.    