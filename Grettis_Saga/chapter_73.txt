    Að áliðnu sumri fór Þorbjörn öngull með alskipaða skútu til    Drangeyjar en þeir gengu fram á bjargið. Töluðust þeir þá    við. Bað Þorbjörn Gretti gera fyrir orð sín að fara úr    eyjunni. Grettir kvað þess öngva von.    Þorbjörn mælti: "Vera má að eg megi gera þér þvílíkt liðsinni    þótt þú gerðir þetta en nú hafa bændur margir lagt upp við    mig það er þeir hafa átt í eynni."    Grettir svarar: "Nú kvaðstu það upp að eg er ráðinn enn til    að ganga héðan aldrei er þú sagðist eiga mestan hlut    eyjarinnar. Er það vel þó að við deilum kálið. En það var    satt að mér þótti erfitt að hafa alla Skagfirðinga í móti mér    en hér er hvorgi til sparandi því að við munum ekki kafna í    vinsældum manna. Máttu vel af leggja ferðir þínar hingað því    allt er um gert fyrir mér."    "Sinnar stundar bíður hvað," sagði Þorbjörn, "og muntu ills    bíða."    "Hætt mun á það verða," sagði Grettir og skildu við svo búið.    Fór Þorbjörn heim aftur.    