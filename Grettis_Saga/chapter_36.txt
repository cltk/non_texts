    Þorbjörn öxnamegin hafði haustboð mikið og kom þar margt    manna. Þetta var meðan að Grettir fór norður til Vatnsdals um    haustið.    Þorbjörn ferðalangur var þar að boðinu. Þar varð margt talað.    Spurðu þeir Hrútfirðingar að sameign þeirra Grettis á    hálsinum um sumarið. Þorbjörn öxnamegin bar Gretti allvel    söguna, kvað Kormák verra mundu af hafa fengið ef öngvir    hefðu til komið að skilja þá.    Þá mælti Þorbjörn ferðalangur: "Það var bæði," sagði hann,    "að eg sá hann Gretti ekki til frægðar vinna enda hygg eg að    honum skyti skelk í bringu er vér komum að og allfús var hann    að skilja. Og ekki sá eg hann til hefnda leita er húskarl    Atla var drepinn og í því ætla eg aldrei hug í honum ef hann    hefir eigi nógan liðsafla."    Gerði Þorbjörn að þessu hið mesta gabb.    Margir tóku undir að þetta væri þarfleysuglens og Grettir    mundi eigi svo búið hafa vilja ef hann frétti þessi orð. Ekki    bar þar til tíðinda fleira að boðinu. Fóru menn heim. Voru    dylgjur miklar með þeim um veturinn en hvorigir réðu á aðra.    Bar þá ekki til tíðinda um veturinn.    