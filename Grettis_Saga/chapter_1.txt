    Önundur hét maður. Hann var Ófeigsson burlufóts Ívarssonar    beytils. Önundur var bróðir Guðbjargar, móður Guðbrands kúlu,    föður Ástu, móður Ólafs konungs hins helga. Önundur var    upplenskur að móðurætt en föðurkyn hans var mest um Rogaland    og Hörðaland.    Önundur var víkingur mikill og herjaði vestur um haf. Með    honum var í hernaði Bálki Blængsson af Sótanesi og Ormur hinn    auðgi. Hallvarður hét hinn þriðji félagi þeirra. Þeir höfðu    fimm skip og öll vel skipuð. Þeir herjuðu um Suðureyjar og er    þeir komu í Barreyjar var þar fyrir konungur sá er Kjarvalur    hét. Hann hafði og fimm skip. Þeir lögðu til bardaga við hann    og varð þar hörð hríð. Voru Önundar menn hinir áköfustu. Féll    margt af hvorumtveggjum en svo lauk að konungur flýði    einskipa. Tóku menn Önundar þar bæði skip og fé mikið og sátu    þar veturinn. Þrjú sumur herjuðu þeir um Írland og Skotland.    Síðan fóru þeir til Noregs.    